---
published: true
title: "Niks te melden.."
id: "52"
slug: "niks-te-melden"
author: rv
date: 2005-12-27 11:42
categories: Uncategorized
---
Ik heb te melden dat ik niks te melden heb. Daarom ga ik nu maar over wat kleine dingetjes praten die me bezighielden de laatste tijd.<br /><br />Ik ben nog steeds op zoek naar een kamer. Owa-san (the boss) heeft me verteld dat ik 3 kamers kan kiezen in het youth heim op de 5e verdieping: 1 richting het noorden, 1 richting het zuiden (ongeveer op dezelfde plek als mijn huidige kamer) en 1 richting het westen. De kamer richting het westen spreekt mij het meeste aan omdat ik dan mooi uitzicht heb richting de bergen. Bovendien heeft die kamer maar 1 kamer ernaast, en een extra raam, en aan de andere kant een plat dak. Volgens Owa-san wordt het er in de zomer wel bloedheet maar dat wordt die andere kamer vast ook wel. Ik heb eigenlijk al besloten, maar Owa-san wil toch dat ik er eerst even in kijk en gaat daarom de sleutel voor mij regelen. Op donderdag, zijn vrije dag. De man is wel erg toegewijd aan zijn werk.<br /><br />Donderdag is trouwens een door de overheid 'aanbevolen vrije dag'. In Japan krijg je (ik tenminste) 15 vakantiedagen per jaar, en als je ziek bent of voor andere redenen een dag niet werkt gaat er een vakantiedag af. De enige uitzonderingen zijn de nationale feestdagen die ongeveer 1 a 2 keer per maand voorkomen. Omdat alle Japanners werkzieke mensjes zijn geeft de overheid daarom de 'suggestie' om komende donderdag een vrije dag op te nemen, omdat anders alle Japanners gewoon doorwerken.<br /><br />Even twee linkjes aanhalen die op het werk langskwamen: <a href="http://www.seifukuheaven.com/">deze</a> was gevonden door de hentai/otaku/perverse Aaron die zich wel kan vinden in de meeste Japanse fetishes (Aaron, if you read this, I apologise, but this is the best way to describe you I think :D ). Hij valt eigenlijk wel mee, want het is een verlegen jochie, maar stiekem vindt hij alle vage Japanse dingen wel erg leuk. Hij is ook degene waar ik het meest over kan praten wat anime en manga betreft, want de rest kent maar 1 of 2 saaie series terwijl Aaron en ik dezelfde smaak hebben. Ik vraag me af of dat ook wat over mijn rare gewoontes zegt.. ;)<br /><br /><a href="http://www.eu-gsm.nl/zuidafrikaanswoordenboek.html">Dit Nederlands-Afrikaans woordenboek</a> kwam ik tegen toen ik het met Liou had over de verschillende talen van de wereld. Ten eerste: de meeste Afrikaanse woorden die in het Nederlands een grappige betekenis hebben kunnen wel eens verzonnen zijn. Ten tweede: dit vage woordenboek is volgens mij voor minstens de helft verzonnen, maar wel hilarisch. Denk bijvoorbeeld aan pletterpet voor helm, saadsokkie voor condoom, pantserhond voor krokodil en gatflos voor g-string :O<br /><br />Overigens typte ik voor de gein eens mijn naam (rv) in in Google om te kijken of mijn weblog ook tevoorschijn kwam, maar ik kreeg zo ongeveer een CV en levensbeschrijving terug van mezelf. De volgende keer zet ik gewoon op mijn CV: Google: rv. Het ligt er natuurlijk ook aan hoe vaak de naam 'rv' voorkomt op een webpagina. Dat weet ik omdat ik natuurlijk een half jaartje stage heb gelopen bij <a href="http://www.traffic4u.nl">Traffic4u</a>. Dus des te vaker rv voorkomt op deze pagina, des te hoger deze pagina staat als je op rv zoekt. Ik ben benieuwd of deze alinea enig effect heeft gehad.<br /><br />Ik heb eigenlijk niks meer te melden, dus laat ik het maar eens over het werk hebben dat ik tot nu toe doe. Ik ben bezig met het stemherkenningsmodel voor de Nederlandse taal. Het model zorgt ervoor dat hetgene wat je in je microfoon zegt omgezet wordt in bruikbare data voor de computer. Dat model is opgebouwd uit kleine blokjes die gecombineerd kunnen worden om een woord of een zin te vormen. Er zijn verschillende soorten modellen, bijvoorbeeld voor het herkennen van getallen en voor het herkennen van woorden. Voor getallen zijn de kleinste blokjes de getallen zelf, zoals 'tien','twintig' etc. maar voor woorden zijn dat klanken, zoals 'k_','e' etc. Het model zelf is een zogenaamd <a href="https://en.wikipedia.org/wiki/Hidden_Markov_Model">Hidden Markov Model</a>. Dit model probeert onzichtbare of onberekenbare dingen te benaderen door naar wel zichtbare of berekenbare dingen te kijken. Ik heb eigenlijk geen zin om het beter uit te leggen dus kijk maar op wikipedia of op google voor een betere uitleg :P Dit model train je vervolgens met een heleboel audiobestanden die mensen ooit ingesproken hebben voor het Voice Interface Project. Vervolgens test je het model door het een aantal woorden (proberen) te laten herkennen en het herkenninspercentage te berekenen. Aan de hand van dit resultaat, en door te kijken welk woord niet herkend werd en welk woord vervangen werd door een ander woord, kan je kijken hoe je model te verbeteren is. Er zijn echt duizenden truukjes om het model te verbeteren, dus ik heb voorlopig nog werk genoeg.<br /><br />Bijna nieuwjaar! En dan lekker een tripje naar Kyoto, Osaka, Wakayama, Himeji, Kobe, Nagoya en weetikveelwaarnogmeer in 8 dagen. We (Jose, Aaron en ik) moeten de 9e op tijd terug zijn omdat Aaron dan een examen van school heeft, dat op de zaak door de baas afgenomen wordt. Ik denk niet dat hij veel tijd krijgt om te studeren de week ervoor :) Intussen hebben we nog steeds geen hotel geregeld voor Osaka, waar we 3-4 dagen blijven. In Kyoto hebben we inmiddels een soort van 'youth hostel'-achtig iets gevonden voor ongeveer 3000 yen (23 euro) per nacht. De laatste gaan we naar Nagoya waar we van plan zijn in een zogenaamd <a href="https://en.wikipedia.org/wiki/Capsule_hotel">'capsule hotel'</a> te gaan slapen. Ik denk dat ik toch maar een nieuwe camera ga kopen voordat we weggaan want ik ben nog steeds niet al te blij met mijn nieuwe digicam. Dat moet ik vrijdag ofzo maar gaan doen dan.<br /><br />Zo, dat zijn toch aardig wat alinea's voor iemand die niks te melden heeft :)