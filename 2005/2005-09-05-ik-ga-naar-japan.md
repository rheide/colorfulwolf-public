---
published: true
title: "Ik ga naar Japan!"
id: "3724"
slug: "ik-ga-naar-japan"
author: rv
date: 2005-09-05 11:20
categories: Uncategorized
---
<p>Ik zal me ff voorstellen: ik ben rv, net afgestudeerd van de HG in Groningen als Informaticus. Officieel is mijn titel bachelor maar ik vind ingenieur beter klinken :)</p><p><br />Waarom deze weblog? Dat lijkt me duidelijk gezien de titel van deze post. Ik ga naar Japan. Ik ga vanaf oktober tot januari 2007 werken bij Asahi Kasei in Japan. Dit bedrijf maakt spraakherkenningssoftware voor o.a. mobiele telefoons. Zij zoeken voor de belangrijkste talen van de wereld (jaja, ook Nederlands!) programmeurs die kunnen meehelpen aan het maken van de software voor hun eigen taal. Ik had mezelf een jaar geleden al aangemeld voor een stageplek bij dat bedrijf, maar toen was ik helaas niet door de selectie gekomen :'( Dit jaar hadden ze gelukkig weer iemand nodig en daarom ontving ik een mailtje van hun. Na enig overleg en heen-en-weer gemail zijn we tot een overeenstemming gekomen en zodoende ga ik 27 september naar Japan :D</p><p><br />Ik heb deze weblog eigenlijk opgezet alleen voor mijn ouders. Ik ben niet het type dat elke dag naar huis belt of mailt en daarom leek het me leuk om iets op te zetten waarmee mijn ouders toch kunnen zien wat ik aan het doen (of aan het laten) ben in Japan. Verwacht geen dagelijkse updates hier, zeker in het begin niet, want waarschijnlijk heb ik geen internet als ik daar aankom, maar ook later niet omdat ik er vast geen zin in heb of vaak niks te melden heb. Ik vergeet de weblog natuurlijk niet (anders had ik hem niet opgezet), maar het zal eerder één keer per week worden dan één keer per dag. </p><p><br />Het is wel een rotwerk, naar het buitenland verhuizen voor een jaar. Je moet echt van alles regelen: 1000 verschillende soorten verzekeringen, contant geld, vliegticket, bagage, etc. Voor Japan moet je dan ook nog een werkvergunning/visum hebben die je pas kan krijgen als je een letter of recommendation hebt van een Japans bedrijf. Als je die niet hebt dan kan het maanden duren voordat je een visum krijgt. De letter of recommendation kan je dan in persoon inleveren bij de Japanse ambassade (in Rotterdam :'( ), waarna het een week duurt voordat je (weer in persoon) de certificate of eligibility kan ophalen waarmee je dan eindelijk het land in kan. En dan komt er voor Japan nog bij dat je tenminste de taal een beetje kent en in ieder geval de twee eenvoudigste alfabetten (hiragana en katakana) kent zodat je je een beetje wegwijs kan maken in Japan. Het derde en moeilijkste alfabet dat ze gebruiken zijn Chinese tekens (Kanji) waarvan er een paar 1000 zijn. Alleen echte bikkels (die meer tijd over hebben dan ik) leren dat ook goed.</p><p><br />Voordat ik naar Japan ga post ik hier nog wel een berichtje of alles goed gegaan is of niet. Sayonara!<br />rv<br />荒野の蘭</p>