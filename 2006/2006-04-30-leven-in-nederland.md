---
published: true
title: "Leven in Nederland"
id: "113"
slug: "leven-in-nederland"
author: rv
date: 2006-04-30 16:24
categories: Uncategorized
---
Ik moet eigenlijk nog een reisverslagje maken van de Japantrip met Shanna, maar ik ben nog bezig om placemarks te maken en dat vind ik te saai werk om langer dan 1 uur achter elkaar te doen, dus jullie moeten maar even wachten :)<br /><br />Intussen maar wat anders: de levensstijl in Nederland. Ik had er niet echt bij nagedacht voor die tijd, aangezien ik Nederlander ben en verwachtte dat alles wel weer gewoon hetzelfde zou zijn in Nederland, maar ik moest toch echt even wennen aan een aantal dingetjes. Dat gezegd: dat duurde maar 2 dagen, en ik ben inmiddels weer in mijn heerlijke Nederlandse vakantieritme dat ik had voordat ik naar Japan ging. Tot 12 uur 's middags uitslapen (vrij lastig, want mijn plasritme is niet veranderd en ik moet elke keer om half acht :'( ), de hele dag niks doen en lekker computeren :) Dat ritme is toch echt deels te wijten aan het huis van mijn ouders, want daar is gewoon elke dag een enorme vakantiesfeer. Het ligt vlakbij een meer en _is_ eigenlijk een vakantie/zomerhuisje, dus dan is het geen wonder dat er niet veel tempo in komt. Als ik in Groningen zou wonen dan zou ik heel wat actiever zijn denk ik.<br /><br />Kleine dingetjes. Gisteren stapte ik voor het eerst op de fiets, en ik fietste mooi aan de linkerkant van de weg de woonwijk uit... De fiets op zich was al een hele verandering trouwens, vergeleken met het baggerminifietsje zonder versnellingen die ik in Japan heb. De fiets in Japan is een schaalmodel van mijn fiets in Nederland. Overigens moet ik ook niet vergeten dat 'hai' in Nederland hallo betekent en niet ja, dat je niet 'kore kudasai' zegt als je iets koopt of bestelt ergens, en dat je niet hoeft te buigen in Nederland... En iedereen begrijpt het gewoon als je sorry zegt, dus ik hoef geen 'sumimasen' te gebruiken, want dat snappen ze weer niet :(<br /><br />Verder is het me opgevallen dat de lucht blauwer is in Nederland. Een tijdje terug zei Yu Huan tegen mij dat de maan groter is in China dan in Japan, en nu maak ik zelf net zo'n maffe opmerking :O Ik heb geen idee waarom de lucht blauwer is hier. Het kan mijn verbeelding zijn, het gebrek aan smog in Nederland of de breedtegraad, ik weet het echt niet.<br /><br />Ik vind de opmerkingen die ik hier krijg over mijn reis naar Japan soms wel irritant. Ik heb niks tegen Groningers, ik ben er zelf een :) maar sommige mensen krijgen het echt voor elkaar om enorm achterlijke opmerkingen te maken, terwijl ze echt niet zo dom zijn (soms). Van een paar mensen krijg ik leuk commentaar over mijn reis naar Japan, maar de meeste mensen hier maken domme grapjes over de kleine mensjes, de spleetogen, de stokjes etc. Kortom de stereotype Japanse dingen. En het Groningse boerse accent waarmee dat gezegd wordt maakt het stereotype Groningse boer heel mooi af. Het is blijkbaar een beetje buiten het bevattingsvermogen van sommige mensen, die het dan maar af moeten reageren door stomme grapjes te maken. Ik klink hier een beetje hard over, maar ik heb echt niks tegen Groningers. Verwacht alleen niet dat je in mijn achting stijgt met zo'n opmerking... Vreemd genoeg heb ik hier nog weinig van gemerkt sinds ik terug ben voor mijn vakantie, maar ik herinnerde me toevallig een paar opmerkingen van voordat ik naar Japan ging in oktober. Ik zal proberen tolerant te blijven :)